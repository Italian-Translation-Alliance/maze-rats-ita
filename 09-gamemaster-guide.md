# Guida per Game Master

### Esempio di gioco

**GM:** Venite svegliati dal suono di vetri infranti. Tutto tace nella sala comune de
La Scrofa & il Cucchiaio, ma sforzandovi potete sentire dei bisbigli dalla cucina della
taverna.

**Sybil:** Mi giro verso Jasper e gli indico la cucina. Quindi comincio a muovermi
furtivamente in quella direzione, cercando di evitare gli altri clienti addormentati.

**Jasper:** La seguo.

**GM:** Sybil, fammi un tiro pericolo su DES per non farti notare.

**Sybil:** Ho il sentiero dell'Ombra, quindi ho vantaggio su questo tiro. [Tira i dadi]
Un 2,4 e 5. Tengo il 4 e il 5 e sommo +2 dalla mia DES. 11! Successo!

**GM:** Siccome Jasper ti sta alle calcagna e segue i tuoi movimenti, decido che
anche lui rimane silenzioso.

**Jasper:** Ok, bene. Cosa vediamo in cucina?

**GM:** Sbirciando da dietro l'angolo, vedere il taverniere che avevate incontrato
ieri sera, Silas. Sta dormendo per terra con una bottiglia di vino.

**Jasper:** Sibilo "Silas!" e lo scuoto.

**GM:** Si sveglia di soprassalto. "Eh? Cosa? Che succede?". Faccio un tiro reazione. 2.
Diffida di voi e andrà motivato perché vi aiuti.

**Sybil:** "Silas, abbiamo sentito una finestra che veniva rotta! Credo che qualcuno
voglia derubare la locanda!"

**GM:** Sì, direi che è una motivazione più che sufficiente per lui. Sta con voi, per ora,
impugnando la bottiglia di vino. Sentite ulteriori sussurri provenire dal magazzino sul retro.

**Jasper:** Intrufoliamoci a vedere. Tiro sempre su DES?

**GM:** No, il primo è andato bene, quindi lo userò finché non cambia qualcosa. Sbirciando nel
magazzino, vedete che la piccola finestra in alto è stata sfondata. Un uomo ammantato è in piedi
nella stanza, mentre aiuta un secondo uomo a calarsi dalla finestra.

**Sybil:** Prendiamoli di sorpresa! Mi lancio in avanti per colpire il ladro con la mia spada corta.

**GM:** L'hai decisamente colto di sorpresa, quindi non tireremo l'iniziativa. Hai anche vantaggio
ai tuoi tiri di attacco.

**Sybil:** [Tira i dadi] 1, 1 e 5. Usando un 1 e il 5 e sommando il mio bonus di attacco di +1, il
mio totale è di 7.

**GM:** La sua armatura è di 6, quindi gli infligge 1 danno. Si gira di colpo e il suo compagno
cade di schiena sul pavimento del magazzino. Jasper?

**Jasper:** Voglio lanciare il mio incantesimo *Faro Accecante*!

**GM:** Un prisma di luce si materializza crepitando sopra la tua mano ed esplode in un lampo
diretto verso i ladri. Devono superare un tiro su VOL o rimanere accecati. [Tira i dadi] E...
quello che è caduto fallisce il tiro. Rimane accecato. Cancella l'incantesimo dalla tua scheda,
Jasper. Ora attacca il taverniere, [tira i dadi] ma manca, spaccando la sua bottiglia contro
il muro. Tocca ai ladri.

Quello accecato è terrorizzato, quindi deve fare un tiro su VOL per vedere se il suo morale
regge. [Tira i dadi] 2 e 4, +1 VOL... fallisce. Non può scappare perché è cieco, quindi getta
a terra il suo coltello e implora pietà. Il suo socio cerca di attaccarti con la sua spada lunga,
Sybil. [Tira i dadi] 11 in totale. Quanta armatura hai?

**Sybil:** Ho un'armatura leggera e uno scudo, quindi 8.

**GM:** Prendi 3 danni, +1 perché è un'arma pesante, quindi 4.

**Sybil:** La mia salute non è il massimo, quindi voglio spezzare il mio scudo per prevenire
i danni.

**GM:** Il tuo scudo si spacca, riducendo la tua armatura di 1. Però questa volta non prendi danni.

**Jasper:** Tocca di nuovo a noi?

**GM:** Inizia un nuovo turno, quindi bisogna tirare l'iniziativa. [Tira un dado] Io ho fatto 5.
Cerca di battermi, Jasper.

**Jasper:** Io ho fatto 4.

**GM:** Ok, il ladro agirà per primo questo turno. Vede il suo compagno fuori gioco e decide che non
vale più la pena di continuare questo scontro. Cerca di scappare dalla finestra. Cosa fate?

**Jasper:** Lo prendo per i piedi e cerco di tirarlo giù.

**GM:** Si tratta di un tiro pericolo contrapposto di FOR contro FOR. [Tira i dadi] Il ladro non è
particolarmente forte, un +0, quindi il suo totale è di 5. Cerca di superarlo per impedirgli di andarsene...

### Preparare una sessione

#### Situazioni, non Trame

Non preparare mai una trama che i giocatori debbano seguire. Invece, crea una serie di situazioni vicine,
che contengano una ragione per ficcarci il naso, qualche problema da risolvere e, opzionalmente, una minaccia
che potrebbe peggiorare la vita dei PG se non viene affrontata. La prima sessione della campagna dovrebbe
iniziare nel bel mezzo di una situazione ad alta energia per coinvolgere i giocatori.

Non esagerare con la preparazione! Mantieni le tue idee per le situazioni abbastanza vaghe da poter essere
adattate alle scelte dei PG e al flusso della partita. Ricorda che la preparazione non usata può sempre
essere riusata in altre sessioni. Dopo ogni sessione, chiedi ai giocatori quali sono i loro prossimi piani
e prepara qualche situazione che si basi sulle loro risposte. La direzione del gioco dovrebbe essere dettata
dalle decisioni dei giocatori, non da quelle del GM.

#### Abilità dei Giocatori, non Abilità dei PG

I personaggi di *Maze Rats* sono minimali perché la scheda è lì primariamente per quando i giocatori commettono
un errore. I giocatori non dovrebbero risolvere i problemi con dei tiri di dado, ma col loro ingegno. Quindi, punta
a presentare problemi che:
* Possono essere risolti col buonsenso
* Non hanno una soluzione ovvia
* Hanno numerose soluzioni difficili

*Esempi: Attraversare un fossato pieno di coccodrilli. C'è un piccolo polpo nel tuo stomaco che ti sta mordendo.
Una porta sul fondo del dungeon si aprirà solo se il sole vi brillerà sopra. Recuperare una chiave dal fondo
di un lago di acido.*

#### Strumenti, non Migliorie

Quando dai degli strumenti ai giocatori, gli stai dando nuovi modi di interagire col mondo. Un buono strumento
non aumenta i danni di un PG o aggiunge un bonus caratteristica; fa una cosa strana, molto specifica e che
può essere potente solo se usata astutamente. Questo trasforma ogni problema in un puzzle e incoraggia
le soluzioni creative.

*Esempi: Una corda che diventa dura come acciaio a comando. Una moneta che dà sempre il risultato che
desideri quando la lanci. Una campana che produce una sfera di silenzio da 1 piede attorno a sè. Un anello
che ti fa crescere istantaneamente una barba diversa in base al dito su cui lo indossi.*

#### Sii onesto e imparziale

* Tira i tuoi dadi pubblicamente, così i giocatori vedranno che non stai barando. Richiedi che facciano
la stessa cosa. Non tirare i dadi se non sei pronto ad accettarne il risultato.
* Come GM, puoi aggiungere, alterare o rimuovere regole al gioco come ritieni opportuno, a patto che
avvisi in anticipo i giocatori. Quando prendi una decisione su un caso specifico, applicala coerentemente.
* Se i dadi dicono che qualcuno è morto, è morto. Proteggere un PG dalla morte porta a partite che mancano
di tensione e a giocatori che risolvono i problemi solo con la forza bruta. Quando un PG muore, dì al suo
giocatore di generare un nuovo personaggio e fallo entrare in scena il prima possibile.

#### Rivela il Mondo

* Non nascondere informazioni importanti ai giocatori. Se c'è una possibilità ragionevole che un PG conosca
qualcosa, dillo al giocatore e vai avanti. Questo gioco tratta di decisioni e i giocatori non possono
prendere buone decisioni senza buone informazioni.
* Più qualcosa è pericoloso, più dovrebbe essere ovvio. A nessuno piace di veder morire il proprio PG
senza preavviso, quindi se c'è qualcosa di pericoloso più avanti, dai ai giocatori la possibilità di
pensare a un piano o di evitarlo del tutto. In altre parole, quando un PG muore, dovrebbe essere
completamente colpa sua.

#### Offri Scelte Difficili

* Costringi i giocatori a bilanciare rischi e ricompense. Più i personaggi si addentrano nelle profondità
delle terre selvagge o dei dungeon, più le cose dovrebbero farsi pericolose. Che sia perché le risorse
scarseggiano (cibo, salute, luce, equipaggiamento, etc) o perché i pericoli aumentano più a lungo restano
lì, fai in modo che i giocatori continuino a chiedersi se vale la pena di rischiare un po' di più. I tesori
più grandi sono sempre i più difficili da raggiungere.
* Rischi e ricompense sono il cuore del combattimento. La bassa salute dei PG mira a spingere i giocatori
a chiedersi "dovrei ritirarmi per combattere un altro giorno o rischiare tutto per finirla qui?" Il brivido
di quella scelta è il cuore del combattimento.
* Cerca situazioni in cui le scelte ovvie hanno grandi costi. Queste situazioni incoraggiano soluzioni non
ortodosse e pensiero laterale.

#### Ricompensa le Soluzioni Brillanti

* Le soluzioni brillanti ai problemi dovrebbero funzionare, finché sono nel reame delle possibilità. Sii
generoso. Se l'azione è improbabile o pericolosa, richiedi un tiro pericolo, ma vieta una soluzione
creativa solo se è apertamente impossibile.
* Il combattimento in *Maze Rats* non è né equilibrato né corretto e i PG dovrebbero incontrare nemici
molto più numerosi e potenti di loro. I giocatori dovrebbero imparare a trattare il combattimento come 
la guerra del mondo reale e usare ingegno, preparazione e tattiche sporche per volgere la situazione a
proprio favore. Insegna ai giocatori a essere più furbi e più bravi a fare piani dei loro nemici se
vogliono sopravvivere.

#### Dai Vita al Mondo

* *Maze Rats* è un gioco di improvvisazione ed estrapolazione, non di trame rigide. Durante il gioco
e tra le sessioni, pensa a come gli altri personaggi e fazioni potrebbero reagire a quello che i PG
stanno facendo e falli crescere di conseguenza. Il tuo principio guida dovrebbe essere "Quali sono
le conseguenze logiche?"
* Usa le tabelle casuali incluse in *Maze Rats* (o quelle che hai fatto tu) per mantenere fresco il
gioco. Gli sviluppi sorprendenti aggiunti dalle tabelle casuali aggiungono al gioco un'energia 
e un mistero difficili da improvvisare.
* Tratta i PNG come persone vere. Pensa a quello che i PNG vogliono, soprattutto in combattimento.
I PNG vogliono restare vivi e raramente inizieranno combattimenti che non hanno buone possibilità
di vincere; la maggior parte cercherà di ritirarsi o arrendersi quando sta perdendo. Inoltre,
ricorda che nemici e alleati possono essere convinti cambiare schieramento, se forniti della
giusta motivazione.
* Dai ai giocatori un interesse nel mondo. Man mano che il gioco procede, i giocatori potrebbero
accumulare molti soldi, svolgendo lavori o saccheggiando tesori. Incoraggiali ad usare questi
soldi per acquistare proprietà, assoldare mercenari o fondare fazioni. Giocare a questo livello può
aprire a nuovi modi per i giocatori di interagire con il mondo e di influenzarne la storia.

### Costruire il mondo

#### Il Dungeon

I dungeon sono gli ambienti di avventura più classici: spazi claustrofobici e altamente focalizzati
(spesso sotto terra) che ruotano attorno al correre rischi, risolvere problemi, esplorazione e
pericoli in agguato.

Per creare un dungeon, avrai bisogno di disegnare una mappa. Cerca di annotare i contenuti di ogni
stanza sulla mappa stessa, per risparmiare tempo in gioco e ricordati di tenerla segreta. Se i
giocatori vogliono una mappa, devono disegnarsela man mano che esplorano.

I dungeon normalmente contengono alcune o tutte queste cose: mostri da combattere, trappole da
evitare, enigmi da risolvere, oggetti magici o preziosi da saccheggiare, strani effetti e 
minacce da gestire e PNG con cui parlare. Assicurati di inserire aree segrete e tesori nascosti
per ricompensare i giocatori più meticolosi. Inoltre, crea una tabella di incontri casuali
(normalmente pericolosi). Ogni 10 minuti in gioco ci sono 3 possibilità su 6 che i PG incontrino
qualcosa. Questo ti aiuta a mantenere la pressione a rendere le cose interessanti per te.
Non temere di inserire mostri molto pericolosi o gruppi veramente grossi in queste tabelle; le
regole del morale e le tabelle reazione daranno opzioni ai giocatori.

Un buon modo per fare un dungeon è il metodo ancora-una-cosa. Innanzitutto, metti una cosa
semplice in ogni stanza, mantenendoti vago (un mostro, una trappola, un prigioniero, una biblioteca).
Poi cerca connessioni tra le cose. Come sono collegate? Come si spiegano a vicenda? Che relazione
hanno? Quindi, torna indietro e aggiungi un ulteriore dettaglio ad ogni stanza, basandoti su quello
che sai ora. Ripeti questo processo quante volte vuoi, finché non senti che il dungeon è pronto.

I giocatori dovrebbero avere molte scelte mentre esplorano. I buoni dungeon sono pieni di percorsi
circolari, strade che si dividono, passaggi segreti, scorciatoie etc. Questo dà ai giocatori la
possibilità di usare strategicamente i propri dintorni. Dovrebbero poter pianificare imboscate,
evitare minacce e generalmente scegliere che tipo di divertimento vogliono avere, invece di
marciare lungo una sequenza lineare di stanze.

#### Le Terre Selvagge

Quando progetti le terre selvagge del tuo mondo, comincia mappando soltanto la regione locale,
con almeno un rifugio sicuro (come una città o villaggio) e un certo numero di possibili luoghi
per avventure: dungeon, rovine, miniere, torri, accampamenti, etc. Disegnare la mappa su carta
a esagoni può essere comodo per tenere traccia delle distanze. Man mano che i giocatori si allontanano
dalla base, espandi la mappa in quella direzione.

Se decidi di usare una mappa esagonale per i viaggi su terra, considera di misurare ogni esagono
6 miglia da un lato all'altro. Normalmente, un PG può viaggiare per 18 miglia al giorno lungo una
strada, 12 miglia su un terreno selvaggio ma aperto e 6 miglia su terreni difficili come montagne
o foreste. Assicurati che i giocatori siano a conoscenza di diverse possibili strade per ogni
destinazione, ciascuna con i suoi vantaggi e svantaggi.

Riempi i territori selvaggi della tua mappa con differenti tipi di terreni (foreste, deserti, fiumi,
montagne, colline, paludi, pianure, terre desolate etc) e per ogni regione crea una tabella di
scoperte casuali, che includano nemici pericolosi, PNG neutrali e luoghi interessanti. Ogni giorno
e ogni notte ci sono 2 possibilità su 6 che i PG trovino qualcosa. Gli incontri notturni sono
solitamente i più pericolosi. Se trovano qualcosa di permanente, segnalo sulla mappa e sostituisci
la sua riga nella tabella con qualcosa di nuovo. Assicurati di descrivere il tempo mentre i PG
viaggiano. Il tempo atmosferico è un'ottima fonte di complicazioni interessanti, specie quando
si tratta di pioggia forte, neve o tempeste.

Posiziona località uniche e nascoste in giro per la mappa, del tipo che i giocatori non possono
trovare se stanno solo passando di fretta per l'area. Per trovarle, i PG devono passare un'intera
giornata esplorando l'area con attenzione o sapere cosa cercare.

#### La Città

Una buona città è costruita a partire da dei temi distinti. È burocratica e decadente? Una meta
importante di pellegrinaggio? Famosa per i suoi maghi? Tutte e tre? I temi che scegli aiutano a
fissare l'immagine della città nelle menti dei giocatori e gli fa capire cosa aspettarsi.

Decidi cosa sta succedendo ora nella città. Ci sono eventi notevoli come disastri, festività,
assassinii o conflitti? Gli eventi polarizzanti come questi rendono la città più facile da
giocare, siccome tutti i presenti ne saranno coinvolti. Puoi usare un singolo evento per decidere
cosa sta facendo chiunque.

Dividi la città in distretti o quartieri e indica le connessioni tra loro. Ogni distretto dovrebbe
avere un suo tema che lo separa dal resto della città. Questo permette ai giocatori di avere un certo
controllo sul tipo di incontri che hanno. Per ogni distretto, segnati le località note che i giocatori
noteranno automaticamente, assieme a qualsiasi personaggio o fazione maggiore nell'area. Ogni distretto
dovrebbe avere anche alcune caratteristiche interessanti che si rivelano soltanto se i giocatori sanno
dove cercare.

Infine, fai una lista di incontri casuali per ogni distretto, basandoti sui temi del distretto. Questi
incontri possono essere pericolosi, ma potrebbero anche essere eventi inusuali con cui i PG possono decidere
se interagire o meno. Ogni volta che i giocatori si muovono all'interno di un distretto, c'è 1 possibilità
su 6 che incontrino uno di questi eventi. Inoltre, trovano in automatico un incontro se decidono di
passare del tempo a cercar rogne.

Città e paesi sono solitamente posti dove i PG si riposano e si riprendono tra una spedizione e l'altra
e dove cercano nuovi lavori. Assicurati che i PG sentano qualche diceria riguardo a potenziali avventure
ogni volta che tornano in città. Come sempre, lascia opzioni ai giocatori perché possano scegliere
le missioni che più gli piacciono.

## Ringraziamenti

*Maze Rats* esiste solo grazie agli incredibili supporto, creatività e assistenza nella correzione
delle bozze della comunità DIY D&D su Google+.

Ringraziamenti speciali vanno a: Chris McDowell (Into the Odd), Paolo Greco (Lost Pages), John Harper
(World of Dungeons), Jason Lutes (Freebooter on the Frontiers), Christian Mehrstam (Whitehack), Kevin
Crawford (Godbound), David McGrogan (Yoon-Suin), Zak Smith (Vornheim), Brendan Strejcek (Necropraxis),
John Goodman (Dungeon Crawl Classics), James Murphy (Trollsmyth), Justin Alexander (The Alexandrian),
Arnold Kemp (Goblin Punch), Courtney Campbell (Hack and Slash), Logan Knight (Last Gasp Grimoire),
Greg Gorgonmilk and Gavin Norman (Wormskin).

Ringraziamenti superspeciali vanno agli studenti di quinta elementare della Archway Glendale Classical
Academy, che hanno spinto per la creazione di *Maze Rats* e l'hanno playtestato intensamente attraverso
infinite revisioni nel corso degli anni.

La traduzione italiana è stata incoraggiata, spinta e curata dall'Italian Translation Alliance e in particolare
da Roberto Bisceglie (che si è anche occupato dell'impaginazione) e Alessio Persichetti.